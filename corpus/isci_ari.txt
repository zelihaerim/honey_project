İşçi arı
İşçi arılar, bir arı kolonisinde çiftleşme kapasitesine sahip olmayan dişi arılar. Pek çok arı türünde işçi arılara rastlanmakla beraber kavram daha çok işçi bal arıları için kullanılır. İşçi arılar kolonide inşaat, temizlik, bebek bakımı, cenaze, savunma ile polen ve nektar toplama işlerinden sorumludurlar.

Bir kolonideki arıların neredeyse tamamı işçi arılardır. Tüm işçi arılar dişi olmasına rağmen bir arı kolonisindeki dişilerden sadece kraliçe arı (ana arı) çiftleşme kapasitesine sahiptir. Kolonide bunların haricinde, görevleri kraliçeyi döllemek olan, az sayıda erkek arı (dron) bulunur. Erkek arılar çiftleşme esnasında ölürler.

Bir bal arısı kovanında kışın yaklaşık 20.000-30.000, yazın 60.000-80.000 arası işçi arı bulunur. Kış aylarında 4-9 ay, yaz aylarında 6 hafta civarı yaşarlar. İşçi arıların dikenli bir iğnesi bulunur ve bu iğne ile bir canlıyı soktuklarında iğnelerini bırakır ve ölürler.
İşçi Arılar
Arı kovanında kraliçe tarafından kontrol edilen bir kast sistemi vardır. Bu görev dağılımındaki en önemli bireyler işçi arılardır. Kovanın devamlılığını sağlayan temel sınıf onlardır. İşçi arılar tıpkı kraliçeler gibi döllenmiş yumurtadan meydana gelirler. Fakat diyetlerinde arı sütü yerine bal, nektar ve su vardır. Bir işçi arı ömrü boyunca sırasıyla birçok işi yerine getirir. Yetişkin bir işçi arı hayatının hemen hemen ilk 3 haftasını kovan içi görevleri yaparak geçirir. Kovanı temizler, larvalara bakar ve besler, toplayıcı arıların getirdiği polen ve nektarı alarak depolar, kovan sıcaklığını ve nemini ayarlar ve kovan içerisinde mumdan yeni gözler inşa eder. Daha sonra ise kovanın bekçisi olur. Biraz daha yaşlandığında ise nihayet kovan dışına çıkarak polen, nektar ve su arayarak kovanın ihtiyaç duyduğu besin kaynaklarını bulur ve kovana getirir. Böylece ömrünü tamamlamış olur.
